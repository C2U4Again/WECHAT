[{"c":13, "c2":"13.1", "c3":"1王大将军年少时，旧有田舍名，语音亦楚。武帝唤时贤共言伎艺事，人人皆多有所知，唯王都无所关，意色殊恶，自言知打鼓吹，帝即令取鼓与之。于坐振袖而起，扬槌奋击，音节谐捷，神气豪上，傍若无人，举坐叹其雄爽。"},{"c":13, "c2":"13.2", "c3":"2王处仲，世许高尚之目。常荒恣于色，体为之弊，左右谏之，处仲曰：“吾乃不觉尔。如此者甚易耳！”乃开后阂，驱诸婢妾数十人出路，任其所之，时人叹焉。"},{"c":13, "c2":"13.3", "c3":"3王大将军自目：“高朗疏率，学通左氏。”"},{"c":13, "c2":"13.4", "c3":"4王处仲每酒后，辄咏“老骥伏枥，志在千里。烈士暮年，壮心不已”。以如意打唾壶，唾壶边尽缺。"},{"c":13, "c2":"13.5", "c3":"5晋明帝欲起池台，元帝不许。帝时为太子，好养武士，一夕中作池，比晓便成。今太子西池便是也。"},{"c":13, "c2":"13.6", "c3":"6王大将军始欲下都更分树置，先遣参军告朝廷，讽旨时贤。祖车骑尚未镇寿春，�_目厉声语使人曰：“卿语阿黑：何敢不逊！摧摄回去，须臾不尔，我将三千兵，槊脚令上！”王闻之而止。"},{"c":13, "c2":"13.7", "c3":"7庾稚恭既常有中原之志，文康时权重，未在己。及济坚作相，忌兵畏祸，与稚恭历同异者久之，乃果行。倾荆、汉之力，穷舟车之势，师次于襄阳，大会寮佐，陈其旌甲，亲援弧矢曰：“我之此行，若此射矣！”遂三起三叠。徒众属目，其气十倍。"},{"c":13, "c2":"13.8", "c3":"8桓宣武平蜀，集参僚置酒于李势殿，巴蜀缙绅莫不悉萃。桓既素有雄情爽气，加尔日音调英发，叙古今成败由人，存亡系才，奇拔磊落，一坐赞赏不暇坐。既散，诸人追味余言。于时寻阳周馥曰：“恨卿辈不见王大将军。”馥曾作敦掾。"},{"c":13, "c2":"13.9", "c3":"9桓公读高士传，至于陵仲子，便掷去，曰：“谁能作此溪刻自处！”"},{"c":13, "c2":"13.10", "c3":"10桓石虔，司空豁之长庶也，小字镇恶，年十七八，未被举，而童隶已呼为镇恶郎。尝住宣武斋头。从征枋头。车骑冲没陈，左右莫能先救。宣武谓曰：“汝叔落贼，汝知不？”石虔闻之。气甚奋，命朱辟为副，策马于万众中，莫有抗者，遂致冲还，三军叹服。河朔后以其名断疟。"},{"c":13, "c2":"13.11", "c3":"11陈林道在西岸，都下诸人共要至牛渚会。陈理甚佳，人欲共言折，陈以如意拄颊，望鸡笼山叹曰：“孙伯符志业不遂！”于是竟坐不得谈。"},{"c":13, "c2":"13.12", "c3":"12王司州在谢公坐，咏“入不言兮出不辞，乘回风兮载云旗”，语人云：“当尔时，觉一坐无人。”"},{"c":13, "c2":"13.12", "c3":"13桓玄西下，入石头，外白：“司马梁王奔叛。”玄时事形已济，在平乘上笳鼓并作，直高咏云：“箫管有遗音，梁王安在哉？”"}]